Kvůli porušování disciplíny v dodržování protiepidemických opatření o velikonočním volnu očekává náměstek ministra zdravotnictví Roman Prymula po příští sobotě a neděli nárůst počtu infikovaných koronavirem nového typu. Uvedl to v pořadu České televize Otázky Václava Moravce. Řekl také, že vláda plánuje nastartovat po víkendu zdravotnictví tak, aby nezanedbávalo další onemocnění. Chce například umožnit nemocnicím dělat plánované operace, které musely odložit. Některá opatření proti koronaviru bude v zemi podle něj ale možné opustit až někdy v letních měsících.

Podle Prymuly lidé, zejména ve větších městech, podlehli v pátek, v sobotu a neděli euforii a ve slunečném počasí se vydali ven. Část z nich při tom nedodržela uložená opatření včetně nošení roušek a rozestupů. Uvolnění pravidel podle Prymuly nicméně vláda musela před svátky riskovat, protože lidé nemohou být čtyři dny zavřeni. Dopady bude možné pozorovat za týden, dodal Prymula.

Mezi tím chce ve zdravotnictví nastavit opatření tak, aby dlouhodobá omezení nedopadla sekundárně na lidi s jinými nemocemi než covidem-19. Uvedl, že nemocní koronavirem kapacity nezahltili. "Máme poměrně vysokou rezervní kapacitu," uvedl a dodal, že část rezervovaných lůžek lze využít na plánované výkony. V případě zvýšení počtu vážně nemocných koronavirem by podle Prymuly šlo kapacity znovu připravit do osmi dnů.

V Česku dosud zemřelo 138 lidí s nemocí covid-19, kterou způsobuje nový typ koronaviru. Od sobotního večera počet obětí stoupl o tři. Uzdravilo se 464 lidí, v sobotu večer to bylo 411 lidí. Nakažených je 5992. Za sobotu přibylo 170 případů nákazy koronavirem, což je druhý nejnižší nárůst v tomto týdnu. O volných dnech je ale také počet testovaných pravidelně nižší. Laboratoře od vypuknutí epidemie zpracovaly dohromady 125 126 testů, za sobotu testovaly 4841 vzorků, nejméně za tento týden. V nemocnicích bylo v sobotu 442 nakažených, z toho 87 pacientů s covid-19 vyžaduje intenzivní péči.

Ministr zdravotnictví Adam Vojtěch (za ANO) v uplynulém týdnu prohlásil, že se Česku podařilo vyhnout se nekontrolovanému šíření koronaviru. Signálem, že Češi nejsou v ohrožení, bude podle Prymuly pokles čísla ukazujícího, kolik lidí může nakazit jeden infikovaný, pod hodnotu jedna. Opatření je podle něj třeba uvolňovat postupně, některá až v létě. Reprodukční číslo, tedy průměrný počet lidí, kteří se nakazí od jednoho pozitivně testovaného, se v týdnu blížilo k hodnotě jedna.

Zeman: Lidské životy jsou důležitější než ekonomika
Prezident Miloš Zeman v neděli v pořadu Partie televize Prima zdůraznil, že v současné krizi způsobené novým typem koronaviru nelze obětovat lidské životy kvůli ekonomickému růstu. Ztráta dvou či tří měsíců v oblasti hospodářství kvůli vládním opatřením podle něj zachrání mnoho lidských životů. Pomoci proti ekonomické krizi by podle něj umožnily garantované dlouhodobé úvěry podnikům, vyslovil se také pro investice do dopravy a výstavby bytů.

Zeman řekl, že Česko stojí před volbou, zda preferovat spotřebu, nebo investice. Podle hlavy státu se musí země soustředit především na to, aby si udržela nynější životní úroveň. Politici by se neměli snažit rozdávat "spotřební dárečky", dodal. Pomoci proti očekávané ekonomické krizi by podle Zemana mohly mimo jiné garantované úvěry firmám s odloženými splátkami a nízkými úroky. Stát by se měl soustředit také na investice. "Investicemi s nejvyšší efektivitou jsou ty do dopravní infrastruktury a do bytové výstavby," dodal prezident.

Prezident ve dvanáct hodin přednesl krátký velikonoční projev, ve kterém se ale nechtěl věnovat současnému dění.

Nákupy zdravotnických ochranných pomůcek z Číny pro boj s novým typem koronaviru byly jedinou možností v okamžiku, v němž země Evropské unie zakázaly vývoz tohoto materiálu, prohlásil také na primě Zeman. Poděkování za čínský materiál považoval za slušnost, protože pomůcky v Česku možná zachránily mnoho životů.

Zeman před týdnem Blesku řekl, že Číně bychom měli děkovat za dodávky ochranných pomůcek, protože na čekací listině bylo 80 zemí. Díky dobrým vztahům navíc Česko dostalo výhodné podmínky ohledně ceny i rychlosti dodání.

Prezident na Primě odmítl kritiky, kteří upozorňovali na - podle některých názorů - příliš servilní přístup českých ústavních činitelů k Číně. "Bylo to nejen poděkování hlavy státu, ale také poděkování premiéra, prvního vicepremiéra, ministra obrany. Vidím, že vy byste neděkovala, ale já považoval za slušnost Číně poděkovat," řekl Zeman moderátorce pořadu.

Zdůraznil, že nákupy z Číny byly jedinou možností ve chvíli, kdy členské státy EU zakázaly vývoz pomůcek, které se vyrábí u nich. Není nic zvláštního na tom, že Česko za materiál platí. "Žádat po Číně, aby to dodala zadarmo, zejména v době, kdy tu probíhá protičínská hysterie, je naprostý nesmysl," uvedl.

Za normálních okolností by si Česko mohlo podle Zemana vybírat potřebné roušky, respirátory a další pomůcky podle ceny, kvality či jiných kritérií. "Čína ale byla jediná země, takže jsme si nemohli vybírat. Jsem rád, že se ty dodávky uskutečnily, protože možná že zachránily mnoho životů," uvedl.
Vláda nebude řešit současnou ekonomickou situaci vyvolanou koronavirem zvýšením daní. Bude nutné restrukturalizovat rozpočet státní správy. V pořadu České televize Otázky Václava Moravce to v neděli řekl ministr průmyslu a obchodu a ministr dopravy Karel Havlíček (za ANO). Upozornil na to, že přímá podpora podnikům bude činit 100 miliard Kč, nepřímá podpora 900 miliard korun formou záruk.

"Na daně nebudeme sahat. To platí i po krizi. Chceme podpořit ekonomiku investicemi, dostat přes záruky do ekonomiky další zdroje," uvedl Havlíček. Připomněl, že stát zvýší letošní rozpočet na investice do dopravní infrastruktury o 6,5 miliardy na celkových 113 miliard korun.

"V rozpočtu se ale musí škrtat," uvedl viceprezident Svazu průmyslu a dopravy Radek Špicar. "O tom není pochyb," souhlasil Havlíček. Slevy na jízdném pro důchodce a studenty, které činí asi 6,5 miliardy korun, se ale podle něj rušit nebudou. Jsou totiž podle něj formou podpory sociálně slabým.
Zřejmě ani ještě v nejbližších měsících se hranice České republiky zcela neotevřou. Vyplývá to ze sobotního vyjádření ministra zdravotnictví Adama Vojtěcha (za ANO) v České televizi. Vláda zakázala kvůli šíření koronaviru cestování Čechům do ciziny a vstup cizincům do Česka zhruba v polovině března.

Rychlejší než otevírání hranic by mohlo být podle Vojtěcha uvolňování jiných omezení. Už do měsíce by třeba podle jeho vyjádření v sobotních Lidových novinách (LN) mohla otevřít velká část obchodů.

Otevírání hranic teď není podle ministra na pořadu dne. "Pokud jde o hranice, tak tam to určitě není věc následujících týdnů, možná ani nejbližších měsíců," řekl ČT. Cestování by podle něj vláda mohla případně v budoucnu povolit do jednotlivých zemí podle toho, jaká v nich bude situace kolem šíření koronaviru.

Zatím vláda zákaz cestování zmírnila jen částečně, když schválila návrh Ústředního krizového štábu, aby po 14. dubnu mohli lidé vycestovat v nezbytných případech - třeba kvůli služební cestě či návštěvě příbuzných v cizině.

Náměstek ministra zdravotnictví a bývalý šéf Ústředního krizového štábu Roman Prymula už koncem března prohlásil v médiích, že cestování do zahraničí může být omezené i v příštím roce či dvou. Dovolená tak letos bude nejspíš v Česku, řekl tehdy. Jeho slova ale tehdy zkritizoval premiér Andrej Babiš (ANO) a řekl, že Prymula nemá děsit lidi.

Mnohem rychlejší než otevírání hranic bude podle Vojtěcha otevírání obchodů. "Dokážu si představit, že velká část běžných provozoven a obchodů by mohla do měsíce fungovat," uvedl v LN. Otevírání prodejen má na starosti ministerstvo průmyslu a obchodu. Ministr průmyslu Karel Havlíček (za ANO) už dříve řekl, že otevírání obchodů se bude řídit jejich velikostí. "V první fázi by to měly být menší provozovny, řekněme do 50, do 200 metrů čtverečních maximálně," upřesnil v sobotu Vojtěch v ČT.

Poslední na řadě v postupném otevírání obchodů by podle ministra zdravotnictví byla nákupní centra, kde je velká koncentrace lidí, a tedy i větší riziko přenosu koronaviru. V LN zmínil také, že mohou zůstat omezení provozu například pro obchody s oblečením, kde si lidé oblečení zkoušejí. "Musíme se zamyslet, zda by v případě tohoto typu obchodů neměly platit přísnější podmínky třeba z hlediska zkušebních kabinek," řekl deníku. Podobně například služby jako kosmetiky či kadeřnictví, kde je blízký kontakt mezi lidmi, podle Vojtěcha asi neotevřou hned po Velikonocích.

U restaurací Vojtěch předpokládá, že by nejprve dostaly povolení k provozu do určité hodiny přes den. Prodloužení otevírací doby restaurací a barů i na večer a do noci vláda povolí asi až později. Brzy zřejmě nebude povoleno ani konání velkých letních hudebních festivalů typu Colours of Ostrava či Rock for People. "Za mě osobně nikoliv, v této oblasti budeme spíše přísní," řekl LN ministr. U menších koncertů a dalších kulturních akcí s účastí do stovky lidí by ale mohlo být podle něj povolení už během léta reálné.
Rozvolňovat pravidla pro nošení roušek nebylo dobrým řešením. Serveru iDnes.cz to v sobotu řekl ministr vnitra a šéf Ústředního krizového štábu Jan Hamáček (ČSSD). Podle něj vůle nosit roušky polevuje. Lidé by ale měli roušky nosit dále, uvedl ministr. Více přestupků souvisejících s porušováním vládních opatření podle serveru evidují také strážníci.

"Mám informace, že vůle nosit roušky trochu polevuje. Možná to souvisí s optimistickými scénáři a vyjádřeními z minulého týdne," řekl serveru Hamáček. Vojtěch ve středu uvedl, že se v Česku podařilo zastavit nekontrolované šíření nemoci covid-19 a země se může začít připravovat na návrat k běžnému životu. Vláda také umožnila lidem od úterý 7. dubna individuálně sportovat bez roušek na venkovních sportovištích, v parcích a na veřejných prostranstvích. To vše za předpokladu, že dodrží minimální odstup dvou metrů od ostatních.

"Mně ten režim, jak byl, vyhovoval. Od začátku jsem razil spíše toleranci ze strany policistů, ale byl jsem bombardován novináři dotazy, jak to tedy vlastně s nošením roušek je, a obávám se, že kdybych řekl, že toto (nenošení roušek mimo obec či při individuálních sportech, pozn. red.) budeme tiše tolerovat, tak si vysloužím kritiku. Toto (zmírnění pravidel, pozn. red.) tedy byla reakce na žádost o přesnější pravidla. Bohužel, nikdy nejde předpis napsat úplně na sto procent," řekl serveru Hamáček.

Ministr dodal, že krizový štáb neplánuje další úlevy. Podle něj je současný stav maximum možného a platí, že co nejvíce lidí by stále nosit roušky mělo. Na to, aby lidé roušky nosili, apeloval podle iDnes i Prymula.

V Praze od úterka do pátku strážníci evidují 1872 porušení pravidel, z toho se podle mluvčí Městské policie Praha Ireny Seifertové nenošení roušek týkalo 1716. "Největší problém strážníci spatřují u občanů, kteří sportují ve veřejných parcích, na cyklostezkách a podobných místech. Především u cyklistů, bruslařů a běžců se setkávají s nepochopením legislativních opatření. Ty se jim strážníci snaží vysvětlit a jen zřídka přistupují k sankcím," dodala mluvčí.