Spúšťačom verejnej kritiky SaS na adresu premiéra sú dopravné problémy, ktoré sa vytvorili kvôli obmedzeniu vychádzania.
Rozdiely v postojoch pri riešení koronakrízy sú však dlhodobejšie a hlbšie.
Podľa Igora Matoviča je kritika od SaS sebecká a nezodpovedná.
Predstavitelia koaličnej strany SaS otvorene kritizujú postup vlády Igora Matoviča v boji proti koronavírusu. Najprv v reakcii na obmedzenie vychádzania zverejnil rozhnevaný status saskársky poslanec Marián Viskupič, nasledoval ho jeho stranícky šéf a minister hospodárstva Richard Sulík, ktorému sa nepozdáva celkový prístup vlády k boju proti šíriacej sa nákaze.

Spúšťačom ich verejnej kritiky sú dopravné problémy, ktoré sa vytvorili po celom Slovensku kvôli obmedzeniu vychádzania. Policajné kontroly na hraniciach okresov, pri ktorých musí každý vodič vyplniť dotazník, totiž spôsobili rozsiahle kolóny.
Kým kvôli 800 mŕtvym na chrípku ročne si ekonomiku nelikvidujeme, tak kvôli 500 nakazeným koronavírusom áno, píše v statuse Sulík, podľa ktorého sa stal z boja proti koronavírusu fetiš. Upozorňuje, že na poloprázdnych diaľniach sa kvôli opatreniam vlády tvoria kolóny po celom Slovensku.
Sulík však tiež skritizoval, že vláda síce zavrela desaťtisíce malých obchodov, no "nie je v stave im ani len prispieť na nájomné." Sám pritom 2. apríla povedal, že štát by mal prevádzkam s platením nájomného pomôcť.