Dnes sme svedkami procesu globalizácie, ktorý výrazne sľubuje zachovať v kultúrach ich individuálne črty. Tajne sa pritom spoliehame na tzv. postmoderné myslenie, ktoré na Západe od šesťdesiatych rokov minulého storočia narušilo akýkoľvek
koherentný kolorit jednotlivých národných identít tým, že nasadlo na vlnu unifikácie povedzme Lyotardovým výrokom, že postmoderný subjekt je bez identity. Ako
na toto filozof prišiel, ako prišiel Roland Barthes na to, že „autor je mŕtvy“, nevedno.
Vysvetľuje to nepriamo Michel Foucauld, keďže priznáva prirodzenú či manipulovanú hierarchiu autora v spoločenskom procese, teda vo funkcii, v diskurze, ktorým je v trende, alebo musí zomrieť. Ide tu – a to iste Foucault sám vedel, keďže sa
zaoberal mechanizmami moci – o boj diskurzov, ktoré nie sú v spoločnosti vôbec
samozrejmé, ktoré treba presadzovať, a to aj silou a váhou mena autora (sic!) vo
funkcii alebo diskurze, ktorý je potrebné podporiť. V procese uplatnenia postupov postmoderny aj historici upustili od toho, že história má bazírovať na faktoch,
Mária Bátorová
ktoré sú dokumentmi verifikovateľné. Tvrdia, že interpretáciou sú fakty manipulovateľné a v tom zmysle majú pravdu. No holé fakty nemožno vynechať.
V dnešnom teoretickom diskurze už evidujeme, že na Západe sa zdvihli
hlasy a intenzívne marginalizovali postmoderné tendencie rešpektujúc prirodzený
vývin, ktorý síce v mnohom podlieha globalizácii, no ponecháva aj potrebné špecifiká. V postkomunistických krajinách však dodnes prevažuje postmoderný chaos
zneužívaný najmä politickými tendenciami jednotlivcov, ktorí sa uviedli a držia sa
ako mienkotvorní. Zasahuje myslenie v školstve a v kultúre všeobecne. Ako to, že
intelektuáli a tvoriví duchovia majú chuť viac slúžiť ideológiám (kvôli výhodám),
ako prispievať ku kultúre? Veď ako tvorcovia tým riskujú aj vlastný zánik…
Absencia historického pozadia alebo historického rozmeru súčasnosti – teda
absencia tradície alebo konzervatívnych hodnôt vôbec splošťuje a spovrchňuje
pohľad aj na súčasné dianie. Často bez zodpovednosti a vážneho záujmu o podmienky dôstojného života. Postmoderna má istú závažnú – kladnú vlastnosť: vo
vnútri skutočnosti živo, často pravdivo (aj keď pravdu ako takú nepripúšťa a ju
„zrušila“) diagnostikuje. No tento klad nepriaznivo vyvažuje jeden závažný nedostatok: postmoderna neponúka žiadne východiská a riešenia. V tom, čo diagnostikovala, necháva človeka osamelého a bezradného.
Pri zachovaní kultúry totiž o nič iné nejde, len o uznanie a akceptáciu, ktorá je
naším spoločenským kapitálom, o jej transfer z generácie na generáciu, o jej pestovanie, ktoré je v iných národných spoločenstvách na poprednom mieste, pretože
zaisťuje ich prežitie a duchovnú existenciu vôbec.
Byť vlastencom totiž vôbec nie je hanba, ako sa nám to vsugerúva naháňaním
hrôzy z možnosti návratu nacionalizmu.
Prečo toto všetko pripomíname v úvode k poézii, v úvode k analýze najnovšej
zbierky Dany Podrackej Kubus (Milanium )? Pretože táto poetka prešla od svojich prvých zbierok „čistej“ poézie podstatným vývojom, ktorý je evidentný a radi
by sme ho krátko identifikovali, pretože bez toho nepochopíme ani jej dnešnú
poéziu a tvorbu vôbec. Myslíme si totiž, že od majstrovstva veršov „čistej“ a nezrozumiteľnej poézie a od autocenzúry sa uvoľnila, oslobodila sa sama od seba, prevážila v nej skúsenosť a sebavedomie, tým aj schopnosť postaviť sa na pranier,
„umelecky vystaviť“ svoje názory na vzťah muža a ženy, ale aj spoločensko-politický proces, nebáť sa hľadať prieniky medzi súčasnosťou a minulosťou až k mýtickým rozmerom všeobsiahleho mýtu človečenstva, voči ktorému zlyháva každá parcialita, okrem presne „trafeného“ detailu. A v tomto je Dana Podracká virtuózna.
Hľadanie duchovna v konkrétnych živých procesoch a opačne živých procesov
v duchovne, je ďalšie evidentné nóvum jej poézie.
Titul zbierky Kubus evokuje rôzne významy. Znamená štvorec, teda presný tvar,
kde vieme, kde sú rohy či už zvonka, o ktoré sa možno udrieť, alebo zvnútra, do
ktorých sa možno schovať v prítmí. Rozmery (všetky) „kubusu“ sú zmerateľné
a identifikovateľné na rozdiel od jeho opaku – kruhu – symbolu nekonečna, mäk-
Poézia a pravda. (Úvaha na podklade zbierky Dany Podrackej Kubus)
kosti, plynulej dynamiky a neuchopiteľnosti bez šikovnosti s jediným viacvýznamovým rozmerom. A napriek detskej hravosti, s ktorou sa kruh spája, nebol to len
tento geometrický tvar, ktorý je potrebný pre hry od dávnoveku, kde sa predpokladala nie šikovnosť, ale šťastná ruka, aby sa pri hádzaní objavila čo najvýhodnejšia
strana kocky. Neplynulý pohyb – skákavý a trhaný – je pre hod kockou typický.
Staroveké „alea iacta est“ znamenalo konečné a neodvratné až osudové rozhodnutie. Štvorec či kocka je teda tvar, ktorý obmedzuje. Súvisí s naším pohybom, silou
v ramene – energiou, našou svojvôľou v súvislosti s osudom, vyžaduje si vnútornú
silu na rozhodnutia a pevnú vôľu rozhodnutia urobiť. Toto je konotácia na prvý
pohľad bez toho, že by sme vedeli interpretáciu samotnej poetky v poézii.
So spomenutou východiskovou hermeneutikou pristupujeme k zbierke Dany
Podrackej, ktorá v desiatich oddieloch obsahuje po sedem básní. Ich sémantika je
zasiahnutá až zaťažená poznaním. Nie je to edukatívnosť v pravom slova zmysle,
pretože sa tu využíva silný prúd asociácie poučeného – vzdelaného vedomia. Asociácie, akokoľvek intelektuálne, nie sú násilné, pretože sú správne dávkované a tvoria vnútornú logiku textu – akúsi os, skelet a koniec koncov posolstvo v istej vývinovej tendencii pozitívneho myslenia a ľudskosti. Lyrický subjekt je výsostne autoreflexívny.