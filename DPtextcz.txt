Na samotném počátku svého zkoumání jsem měla velmi nejasnou představu o
množství materiálu, který je k dané problematice dostupný.
Znala jsem jen několik muzikantů, kteří zhudebňují českou poezii. Poezií
mám na mysli básně, které jsou primárně určeny čtenářům, vycházejí ve
sbírkách, a teprve sekundárně zaujmou muzikanty natolik, že je zhudební.
Aby bylo možné z registrovaných básní činit nějaké závěry, bylo třeba
nejprve pevně ohraničit dobu vzniku básní a dobu vzniku zhudebnění.
Seznam zhudebněných básní jsem vytvářela se záměrem odpovědět na dvě
základní otázky:
Jaké básně si muzikanti současné doby, kterou rozšiřuji na necelé dvacetiletí,
listopad 1989-září 2008, vybrali z díla českých básníků 20.-21.století?
Mají tyto básně vybrané ke zhudebnění některé společné rysy, lze najít klíč,
podle kterého muzikanti básně vybírali?
Do registrace zhudebněných básní jsem tedy nezahrnula písňové texty, ani
básně, které sice vyšly ve sbírkách, ale primárně byly určeny ke zhudebnění.
Odlišení písňového textu od básně bylo samo o sobě často nesnadné a
předpokládalo širší znalosti kontextu vzniku daného díla. Na základě tohoto
zkoumání jsem musela ze seznamu vyřadit poměrně velké množství původně
zařazených děl.
Rozhodla jsem se také nezařadit do seznamu básně určené primárně dětským
čtenářům, protože jeho pedagogické využití by mělo být především na
středních školách.
Seznam zhudebněných básní by měl sloužit hlavně pedagogům. Proto bylo
mým cílem vytvořit seznam co nejpřehlednější a zároveň nejúplnější.
V dnešní době je již nedílnou součástí výuky znalost mezipředmětových
souvislostí a tvorba projektů. Seznam jsem sestavovala tak, aby byl
využitelný především v hodinách české literatury na střední škole. Proto jsem
vybrala jen ta zhudebnění, která vyšla na zvukovém disku, a to ve formátu
wma či mp3. Vyřadila jsem tedy nahrávky vydané pouze na kazetách a
deskách.
Samotný sběr dat byl nemírně náročný. Jedná se o problematiku doposud
metodicky nezpracovanou, proto bylo nejprve nutné si vytvořit systém, díky
kterému by bylo možné získat co nejúplnější informace.
Obtížné bylo především to, že šlo o postup od výsledného „produktu"-
zhudebněné básně-zpět k původci-básni obsažené ve sbírce.
Jinými slovy, poměrně snadno se mi dařilo získat názvy písní, ale samotný
název písně byl teprve spouštěčem několika hodinového až měsíčního pátrání
Po tom, zda se skutečně jedná o báseň a v jaké sbírce vyšla. 
Mnohdy mi bylo pomocí oslovení samotných autorů zhudebnění. Ne vždy se
mi však podařilo získat na muzikanty kontakt, nezřídka jsem se nedočkala
odpovědi, nebo si nemohli na sbírku, v které báseň nalezli, rozpomenout.
Paralelně s náhodných získáváním podnětů a informací od muzikantů a
z internetových databází jsem také využívala katalogů Městské knihovny a
Národní knihovny v Praze.
Systematicky jsem prohledávala hesla k nejznámějším českým básníkům a
veškeré zvukové nahrávky v centrálním katalogu Národní knihovny.
Tato metoda však narážela na nedokonalost zpracování databází, v kterých
často chybějí informace, u zvukových nosičů především o autorech textů
písní. Proto jsem se pokusila také získat přístup do databáze Ochranného
svazu autorského, který registruje veškeré notové záznamy zhudebnění
mladších sta let. Podali mi však pouze kusé informace neoficiální cestou.
Zhudebněné básně, které byly zatím vydány jen v podobě notové partitury,
jsem do seznamu nezahrnula. V hodinách literatury by je nebylo možné
využít. 1 kdyby se jednalo o part pro klavír a zpěv a vyučující by byl zručným
klavíristou a zpěvákem, jeho podání by vyžadovalo poučenou interpretaci
notového záznamu, která bezesporu kromě dobrých podmínek vyžaduje
mnohem dlouhodobější přípravu než v případě poslechu již existující
nahrávky.
Bylo také potřeba se seznámit s plným zněním básně, zvláště tehdy, když
existovalo několik básní od stejného autora s týmž názvem, ale jiným
obsahem. Často proto nestačilo využít databáze knihoven, ale bylo nutné
obstarat si všechny dostupné sbírky od daného básníka fyzicky.
U těch básní, u kterých se mi nepodařilo zjistit, v jaké sbírce vyšly, ale
muzikanti, nebo jiné zdroje mi potvrdily, že se jedná o báseň, jsem v seznamu
namísto názvu sbírky a roku vydání sbírky uvedla otazník.
Při rozhodování o uspořádání informací k dané položce v seznamu jsem
brala v úvahu především jeho praktické využití.
Jako první v seznamu uvádím název básně tak, jak jej najdeme ve sbírce.
Někdy se název básně odlišuje od pojmenování písně. V tom případě za
názvem básně uvádím také písňový název v závorce. Pokud si autor vybral
k zhudebnění jen část básně, uvádím tuto změnu také v závorce za názvem
básně.
Za názvem následuje příjmení a počáteční písmeno jména básníka.
Poté uvádím název sbírky, z které báseň pochází. Pokud nevyšla v žádné
sbírce, uvádím název nejmladšího výboru, či antologie, případně svazku
obsahujícího danou báseň a zkratku výb., ant., sv.
Za údajem o sbírce je v závorce uveden rok vydání sbírky (stejně je tomu i u
jiného druhu publikace).
Dále následuje jméno autora zhudebnění, je-li součástí hudební skupiny,
uvádím pro snazší nalezení nahrávky jméno skupiny. Neshoduje-li se jméno 
autora hudby s interpretem, uvádím nejprve autora hudby, poté interpreta
hudby. 